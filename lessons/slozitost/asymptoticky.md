## Asymptotický růst

Když jsme v předchozí sekci rozebírali růst našich úspor, trošku jsme si realitu všedhího dne zjednodušili tím, že jsme každý měsíc ušetřili přesně 2 tisíce korun. V reálu se nám ale snadno stane, že si jednou ušetříme 2 tisíce, jindy 2 400 a jindy třeba jen 1 700 korun.

V takovém případě už nebude růst našich úspor tvořit dokonalou přímku. Pokud se ale naše vklady budou pořád pohybovat kolem 2 tisíc korun, a nikdy se nestane, že by začaly stabilně růst nebo klesat, budou se celkové úspory pořád pohybovat okolko nějaké přímky. Takovému růstu pak říkáme _asymptoticky lineární_. Slovo asymptoticky znamená, že růst nemusí být přesně přímka, ale ať budeme spořit jak dlouho chceme, třeba i celý život, vždycky se naše celkové úspory budou pohybovat kolem nějaké přímky.

Podobně se můžeme bavit o _asymptotickém kvadratickém růstu_. Pokud naše vklady rostou přesně lineárně, naše úspory porostou přesně kvadraticky. Pokud však naše vklady rostou asymptoticky lineárně, naše úspory porostou asymptoticky kvadraticky.

Asymptotický růst je pro nás velmi zásadní pojem, protože už v další sekci se začneme věnovat časové složitosti algoritmů a stejně jako v životě, ani v programování se naše algortimy nebudou chovat vždy přesně podle pravítka. 
